《易經》第二十三卦           剝          山地剝         艮上坤下  
剝：不利有攸往。
彖曰：剝，剝也，柔變剛也。
 不利有攸往，小人長也。
 順而止之，觀象也。
 君子尚消息盈虛，天行也。
象曰：山附地上，剝﹔上以厚下，安宅。
初六：剝□以足，蔑貞凶。
象曰：剝□以足，以滅下也。
六二：剝□以辨，蔑貞凶。
象曰：剝□以辨，未有與也。
六三：剝之，無咎。
象曰：剝之無咎，失上下也。
六四：剝□以膚，凶。
象曰：剝□以膚，切近災也。
六五：貫魚，以宮人寵，無不利。
象曰：以宮人寵，終無尤也。
上九：碩果不食，君子得輿，小人剝廬。
象曰：君子得輿，民所載也。
 小人剝廬，終不可用也。
□  ＝ 爿 ＋ 木