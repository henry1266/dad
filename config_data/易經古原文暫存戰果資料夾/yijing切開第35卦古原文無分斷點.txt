《易經》第三十五卦           晉          火地晉         離上坤下  
晉：康侯用錫馬蕃庶，晝日三接。
彖曰：晉，進也。
 明出地上，順而麗乎大明，柔進而上行。
 是以康侯用錫馬蕃庶，晝日三接也。
象曰：明出地上，晉﹔君子以自昭明德。
初六：晉如，摧如，貞吉。
 罔孚，裕無咎。
象曰：晉如，摧如﹔獨行正也。
 裕無咎﹔未受命也。
六二：晉如，愁如，貞吉。
 受茲介福，于其王母。
象曰：受之介福，以中正也。
六三：眾允，悔亡。
象曰：眾允之，志上行也。
九四：晉如碩鼠，貞厲。
象曰：碩鼠貞厲，位不當也。
六五：悔亡，失得勿恤，往吉無不利。
象曰：失得勿恤，往有慶也。
上九：晉其角，維用伐邑，厲吉無咎，貞吝。
象曰：維用伐邑，道未光也。
